---
layout: post
title: Uniform
author: np_318
phtg: pp_331
published: true
---

ในช่วงหลายสัปดาห์ที่ผ่านมา สิ่งหนึ่งที่เปลี่ยนไปในโรงเรียนคือการแต่งกายของนักเรียนในทุก ๆ วันศุกร์ โดยโรงเรียนมีนโยบายให้นักเรียนเปลี่ยนจากการสวมใส่เสื้อพละสีม่วง ไปเป็นการให้ใส่เสื้อกีฬาสีและเสื้อ ISF ตามที่โรงเรียนกำหนดในแต่ละสัปดาห์แทน 

ทางทีมงาน ANSER ได้สอบถามความเห็นของนักเรียนและครูชาวกำเนิดวิทย์เกี่ยวกับนโยบายดังกล่าวจากหลายฝ่าย ทั้งนักเรียนรุ่น 6 นายธีรดณย์ ศักดิ์เพชร นักเรียนรุ่น 4 นางเวอร์จิเนีย มนัสปิยะ และคุณครู ดร. เจน กาญจนภูมินทร์  

บทสัมภาษณ์ต่อไปนี้คือมุมมองของทั้งสามเกี่ยวกับนโยบายที่เกิดขึ้น รวมไปถึงมุมมองเกี่ยวกับการแต่งเครื่องแบบของนักเรียน และความคาดหวังในเรื่องการแต่งกายของนักเรียนกำเนิดวิทย์ในอนาคต 

_หมายเหตุ_ บทสัมภาษณ์ ดร. เจน กาญจนภูมินทร์ มีทั้งภาษาอังกฤษและฉบับถอดความเป็นภาษาไทย สำหรับฉบับอังกฤษสามารถอ่านได้ <a href="https://otapp48.github.io/uniform-en/"><b>ที่นี่</b></a> 

### คุณคิดอย่างไรกับการกำหนดให้ใส่ชุดกีฬาสีมาเรียนในวันศุกร์

**ธีรดณย์:** ผมเข้าใจว่าเป็นความต้องการของรุ่นพี่คนหนึ่งที่เขาบอกว่าวันศุกร์เขาต้องกลับบ้าน พอเขาใส่ชุดนักเรียนหรือชุดพละ ก่อนจะกลับบ้านก็ต้องกลับหอไปเปลี่ยนชุดซึ่งมันเสียเวลาเขาก็เลยขอทางโรงเรียนไป โดยมีคณะกรรมการนักเรียนประสานงานให้กับทางครู มันก็เลยเป็นนโยบายนี้ออกมา 
ส่วนตัวผมมองว่าเขาอาจจะเห็นว่าชุดนักเรียนหรือชุดพละเป็นปัญหา ก็เลยอยากให้ลองเปลี่ยนมาใส่ชุดกีฬาสีดู แต่ผมมองว่ามันยังไม่ค่อยตรงวัตถุประสงค์เท่าไหร่ ถามว่าจะมีนักเรียนสักกี่คนที่ใส่ชุดกีฬาสีกลับบ้าน ผมคิดว่าอาจจะไม่เยอะ นักเรียนก็ต้องกลับไปเปลี่ยนเสื้อกันอยู่ดี แต่ว่าถ้ามองในเรื่องของความพยายามที่จะลดความยึดติดกับชุดนักเรียนผมก็มองว่ามันเป็นมูฟเมนต์ที่ดีครับ ซึ่งครูเขาน่าจะมองตรงนี้ว่าไม่จำเป็นต้องใส่ชุดนักเรียนแต่ก็ยังขอให้มียูนิฟอร์มไว้อยู่ 

**เจน:** ครูประหลาดใจมากที่ทางโรงเรียนจัดการเรื่องนี้ ครูคิดว่ามันเป็นสิ่งที่ดีนะ เพราะทำให้ครูได้เห็นนักเรียนในแบบที่แตกต่างกันออกไป พอเราให้นักเรียนใส่เครื่องแบบแล้วเมื่อมองไปในห้องเรียน พวกครูก็จะเห็นความกลมกลืนในหมู่นักเรียนซึ่งไม่ใช่สิ่งที่พวกครูต้องการ ครูอยากเห็นนักเรียนใส่ชุดที่มีสีสันมากกว่าเครื่องแบบธรรมดาที่ดูเหมือนกันหมด 

**เวอร์จิเนีย:** ตามที่กน. (คณะกรรมการนักเรียน) บอกมาว่ามันคือจุดเริ่มต้นที่จะทำให้มีการใส่ชุดไปรเวทในอนาคต แต่การที่ให้ทุกคนใส่ตามตารางที่กำหนดไว้ก็ไม่ได้ต่างอะไรกับการใส่เครื่องแบบพละตามวันปกติ มันยังไม่ได้เปิดกรอบความคิดหรือเพิ่มความอิสระในการเลือกชุดที่จะใส่ และเสื้อที่เลือกให้ใส่ก็เป็นเสื้อเทศกาล ที่ถ้าเอาไว้ใส่ในเทศกาลนั้น ๆ น่าจะเหมาะสมกว่า แต่ก็เข้าใจว่าทำไมถึงเลือกให้ใส่ชุดประจำเทศกาลพวกนี้ เพราะทำให้มันดูมีแบบแผนและดูเรียบร้อย เพื่อให้มีการพิจารณาต่อไปในอนาคต

> “มันยังไม่ได้เปิดกรอบความคิดหรือเพิ่มความอิสระในการเลือกชุดที่จะใส่”

{% include image.html url="/images/uniform/IMG_7419.jpg" description="ธีรดณย์ ศักดิ์เพชร. Sources: ANSER" %}

### คุณคิดอย่างไรกับการให้นักเรียนแต่งชุดที่ไม่ใช่ชุดพละของโรงเรียน

**ธีรดณย์:** ผมก็มองว่าเป็นความพยายามที่ดีของฝ่ายนักเรียนและฝ่ายคุณครูที่พยายามหาข้อตกลงร่วมกัน แต่ว่าถ้ามองจากฝั่งนักเรียนผมมองว่าวัตถุประสงค์จริง ๆ ของนโยบายนี้มันยังไม่ผ่าน แต่ว่าถามว่ามันมีความคืบหน้ามั้ย ผมก็มองว่ามันเป็นความคืบหน้าที่ดี แต่ว่าเราคงต้องผลักดันเรื่องนี้ต่อไปเรื่อย ๆ สรุปแล้วคือเราไม่ควรจะต้องมากำหนดเครื่องแต่งกายใด ๆ เลยหรือเปล่า ถ้าเราต้องการให้เราใส่ชุดอะไรก็ได้กลับบ้านจริง ๆ

**เจน:** ครูคิดว่าการให้นักเรียนแต่งชุดอะไรก็ได้เป็นเรื่องที่ใหญ่มาก และครูไม่มั่นใจว่าครูจะเห็นด้วยทั้งหมด ครูยังอยากให้นักเรียนใส่เสื้อที่มีความเกี่ยวข้องกับโรงเรียน ไม่ใช่เป็นชุดไปรเวทไปเลย ครูเลยเห็นด้วยกับการให้ใส่ชุดกีฬาสีหรือชุดอะไรก็ตามที่เกี่ยวกับกิจกรรมที่โรงเรียนจัด ตอนนี้ครูยังไม่สนับสนุนการให้นักเรียนแต่งชุดไปรเวท

บางทีอาจจะดีถ้าให้แต่งได้ในวันที่ไม่มีการเรียนการสอนอย่างวันพุธ แต่ว่าครูคงไม่สนับสนุนถ้าจะไม่ให้มีเครื่องแบบเลย เครื่องแบบยังเป็นสิ่งที่แสดงถึงความเป็นอันหนึ่งอันเดียวกันและเอกลักษณ์ของโรงเรียน

{% include image.html url="/images/uniform/S__98762754.jpg" description="เจน กาญจนภูมินทร์. Sources: Jane Kanjanaphoomin" %}

### คุณคิดว่าการให้นักเรียนแต่งเครื่องแต่งเครื่องแบบมีประโยชน์อย่างไร และมีข้อดีข้อเสียแตกต่างจากชุดไปรเวทอย่างไร

**ธีรดณย์:** อันนี้ก็เป็นคำถามที่ผมยังไม่ได้คำตอบเลยครับ ผมคิดว่ามันเป็นคำถามที่คุณครูหลาย ๆ ท่านน่าจะต้องถามว่าจริง ๆ แล้วเราใส่ชุดยูนิฟอร์มสักอย่างไปเพื่ออะไร ซึ่งถ้าผมต้องตอบแทนครูผมก็คิดว่ามันอาจจะเป็นเรื่องของระเบียบวินัยที่คุณครูอยากให้ทุกคนมีระเบียบวินัยหรือไม่ต้องมาคิดว่าเราจะต้องแต่งชุดอะไร แต่ผมยังมองว่ามันก็ยังเป็นจุดที่ไม่เมคเซนส์และผมก็ยังมองไม่เห็นประโยชน์ของการใส่ชุดยูนิฟอร์มจริง ๆ ครับ 

**เจน:** ประโยชน์ของเครื่องแบบก็คือการกำจัดชนชั้นทางสังคมออกไปเพราะว่าเราไม่จำเป็นต้องแต่งตัวให้ดูโดดเด่น ถ้าให้แต่งชุดไปรเวท นักเรียนที่มีทุนทรัพย์มากกว่าคงจะใส่เสื้อยี่ห้อหรู ๆ มา ซึ่งนี่คือสิ่งที่เครื่องแบบพยายามจะกำจัด 

> “ถ้าให้แต่งชุดไปรเวทนักเรียนที่มีทุนทรัพย์มากกว่าคงจะใส่เสื้อยี่ห้อหรู ๆ มา”

ส่วนข้อเสียของเครื่องแบบก็คือทำให้นักเรียนเป็นเหมือนผลิตภัณฑ์จากโรงงาน ทุกวันนี้นักเรียนแต่ละคนมีความแตกต่างกันมากโดยเฉพาะนักเรียนกำเนิดวิทย์ แม้ว่าทุกคนจะเป็นคนไทย แต่ละคนก็ยังมีความคิดที่ไม่เหมือนกัน ซึ่งนั่นเป็นสิ่งที่ครูชอบ ครูไม่อยากเห็นนักเรียน 18 คนในห้องเรียนดูเหมือนกันทั้งหมด

**เวอร์จิเนีย:** การมีเครื่องแบบช่วยให้เราได้แสดงตัวว่าเป็นคนขององค์กรนั้น ๆ เหมือนที่บริษัทเขาทำกัน มีความเป็นหนึ่งเดียวกับองค์กร ทำให้คนภายนอกบางกลุ่มเห็นว่าพวกเรามีความสุภาพเรียบร้อย ดูเป็นเด็กดี ดูมีวุฒิภาวะ ทำให้ภาพลักษณ์ขององค์กรดี ในขณะที่การใส่ชุดไปรเวทอาจทำให้พวกเขาเห็นว่าพวกเราทำตามใจตัวเอง ดูไม่เรียบร้อย ทั้ง ๆ ที่ชุดไปรเวททำให้เด็ก ๆ สามารถแสดงออกความเป็นตัวเองได้มากขึ้น มันเป็นแค่เรื่องเล็ก ๆ ในชีวิตประจำวันที่ช่วยให้เด็ก ๆ อย่างเราได้ลองคิดนอกกรอบหรือแสดงความเป็นอิสระในตัวเอง

> “มันเป็นแค่เรื่องเล็ก ๆ ในชีวิตประจำวันที่ช่วยให้เด็ก ๆ อย่างเราได้ลองคิดนอกกรอบหรือแสดงความเป็นอิสระในตัวเอง”

การที่เราโดนบังคับใส่ชุด 5 จาก 7 วัน มันปิดกั้นความอิสระมากไป มันก็เป็นสิทธิของเราที่จะแต่งชุดตามใจ แต่ก็ควรจะมีกาลเทศะด้วย เรายังสามารถแสดงให้พวกผู้ใหญ่รู้ว่าการแต่งไปรเวทไม่ได้เลวร้ายอะไร

{% include image.html url="/images/uniform/S__98762756.jpg" description="เวอร์จิเนีย มนัสปิยะ. Sources: Virginia Manuspiya" %}

### คุณคาดหวังว่าในอนาคตนโยบายด้านการแต่งกายของนักเรียนกำเนิดวิทย์จะเปลี่ยนแปลงอย่างไร และจะส่งผลอย่างไร

**ธีรดณย์:** ผมมองว่าเราควรใส่ชุดไปรเวทได้ในทุก ๆ วัน ซึ่งมันคือเสรีภาพจริง ๆ ผมคาดหวังกับโรงเรียนกำเนิดวิทย์เพราะว่าโรงเรียนกำเนิดวิทย์เป็นโรงเรียนที่ค่อนข้างรับฟังนักเรียน เราไม่เหมือนโรงเรียนอื่นที่จำเป็นต้องใส่ชุดนักเรียน มีแบบฟอร์มชุดพละ มีแบบฟอร์มอะไรอื่น ๆ ซึ่งผมมองว่าถ้าเราผลักดันไปเรื่อย ๆ มันก็มีโอกาสที่จะเป็นไปได้ในโรงเรียนนี้นะครับ ที่จะได้ใส่ชุดไปรเวท แล้วก็เป็นโรงเรียนต้นแบบให้โรงเรียนอื่นให้กลับมาตั้งคำถามว่าจริง ๆ แล้วเราใส่ชุดยูนิฟอร์มนี้ไปเพื่ออะไร

> “ถ้าเราผลักดันไปเรื่อย ๆ มันก็มีโอกาสที่จะ […] เป็นโรงเรียนต้นแบบให้โรงเรียนอื่นให้กลับมาตั้งคำถามว่าจริง ๆ แล้วเราใส่ชุดยูนิฟอร์มนี้ไปเพื่ออะไร”

ผมคิดว่าสิ่งที่ได้จากการใส่ชุดที่ไม่ใช่ยูนิฟอร์มคือโรงเรียนได้เป็นที่เตรียมพร้อมสำหรับเราให้ไปใช้ชีวิตในโลกต่อไปนะครับ ซึ่งถามว่าถ้าเราไปอยู่ที่อื่นด้านนอกโรงเรียนเราจำเป็นต้องมาใส่ยูนิฟอร์มทุกวันรึเปล่า อาจจะใส่ก็ได้แต่โดยทั่วไปแล้วคงไม่ใส่ถูกไหมครับ และถ้าเราอยู่ด้านนอกโรงเรียนจริง ๆ เราก็ต้องดูแลตัวเองเพื่อให้เราดูดี เราก็ต้องมานั่งคิดว่าเราจะใส่เสื้ออะไรอย่างไร ซึ่งผมคิดว่าถ้าเปิดโอกาสให้เด็กนักเรียนได้ทดลองตั้งแต่ตอนนี้มันก็จะเป็นสิ่งที่ดีในอนาคตครับ ถ้าเราได้ทดลองก่อนว่าเราควรทำ (แต่งตัว) อย่างไร

> “ถ้าเราอยู่ด้านนอกโรงเรียนจริง ๆ เราก็ต้องดูแลตัวเองเพื่อให้เราดูดี […] ซึ่งผมคิดว่าถ้าเปิดให้เด็กนักเรียนได้ทดลองตั้งแต่ตอนนี้มันก็จะเป็นสิ่งที่ดีในอนาคต”

**เจน:** สิ่งที่ครูสังเกตเกี่ยวกับประเทศไทยคือ เมื่อเริ่มมีการผ่อนผันนโยบายตรงนี้ นักเรียนก็จะใส่รองเท้าแตะมา ซึ่งเป็นสิ่งที่ไม่เหมาะสม แม้แต่การใส่ กางเกงขาสั้นก็ไม่ควร สิ่งที่ครูสนับสนุนคือให้ใส่กางเกงยีนส์กับเสื้อยืดสีสุภาพเท่านั้น

**เวอร์จิเนีย:** นโยบายด้านการแต่งกายในโรงเรียนนี้ก็ขึ้นอยู่กับผู้ใหญ่เป็นหลัก แต่ก็ขึ้นอยู่กับพฤติกรรมนักเรียนที่ทำให้พวกเขาเชื่อใจด้วยด้วย ถ้าผลลัพธ์ออกมาดี พวกผู้ใหญ่ก็จะยอมให้เราแต่งชุดไปรเวทได้ 

> “อยากให้คนเปิดใจมากขึ้นและไม่ตัดสินเด็กจากเครื่องแต่งกายของเขา”

จริง ๆ ก็คาดหวังให้สามารถเปลี่ยนเป็นแต่งชุดไปรเวทได้ เพราะเด็ก ๆ รุ่นนี้ก็มีความคิดว่าชุดนักเรียนก็ไม่ได้มีความจำเป็นอะไรมากแล้ว อยากให้คนเปิดใจมากขึ้นและไม่ตัดสินเด็กจากเครื่องแต่งกายของเขา 

และการหัดแต่งชุดไปรเวทเนี่ย จะสอนให้เด็ก ๆ ได้ฝึกเลือกเครื่องแต่งกายเพื่อไปเข้าร่วมกิจกรรมต่าง ๆ ที่ต้องเจอในวันนั้น ๆ เพราะตอนโตไปเราก็มีสิทธิเลือกใส่เครื่องแต่งกายเองอยู่แล้ว อย่างประสบการณ์ที่เราเคยเจอมาคือตอนจะไปสัมภาษณ์มหาลัย เราก็คิดหนักเลยนะว่าเราจะใส่ชุดอะไร
เพราะโดยปกติเราก็แค่ใส่เสื้อตามตารางวัน ดังนั้นมันก็เป็นสิ่งที่ดีที่จะฝึกอะไรอย่างนี้ตั้งแต่เด็ก

> “การหัดแต่งชุดไปรเวทเนี่ย จะสอนให้เด็ก ๆ ได้ฝึกเลือกเครื่องแต่งกายเพื่อไปเข้าร่วมกิจกรรมต่างๆที่ต้องเจอในวันนั้น ๆ”

{% include image.html url="/images/uniform/IMG_7422.jpg" description="ธีรดณย์ ศักดิ์เพชร. Sources: ANSER" %}

### สุดท้ายนี้อยากฝากอะไรบ้าง

**ธีรดณย์:** ก็คงต้องฝากขอบคุณที่มีคนไปติดต่อประสานงานครูในเรื่องนี้นะครับ ผมมองว่ามันเป็นเรื่องที่ดีที่ได้คุยกับคุณครู แต่ว่าสิ่งที่จะฝากก็คือว่า ผมคิดว่าเรายังมีงานที่ยังต้องผลักดันต่อไปเรื่อย ๆ แบบว่า “นี่มันยังไม่เป็นเสรีภาพเลยนะ” มันยังไม่ตรงวัตถุประสงค์ที่ต้องการจริง ๆ หรือมันอาจจะมีวัตถุประสงค์ใหม่ที่แบบว่าจริง ๆ เรากลับมาตั้งคำถามว่าทำไมให้เปลี่ยนในวันศุกร์ได้ แล้วการเปลี่ยนในวันศุกร์เนี่ยลองมาสังเกตดูว่ามันส่งผลกระทบจริง ๆ แบบที่เราหรือคุณครูเคยคิดรึเปล่า และการที่เราไม่ต้องกำหนดเครื่องแต่งกายใด ๆ ในทุกวันมันเป็นไปได้มั้ย

**เจน:** สำหรับนักเรียน เด็กรุ่นใหม่เติบโตกันค่อนข้างเร็วแล้วก็คาดหวังความเปลี่ยนแปลงให้เกิดขึ้นแบบทันทีทันใด ขอให้จำไว้ว่าเรายังอยู่ในประเทศไทย เราต้องเคารพวัฒนธรรมของไทย ความเปลี่ยนแปลง ใด ๆ เกิดขึ้นแบบค่อยเป็นค่อยไปมาก ๆ ที่นี่ ครูคิดว่าคนรุ่นก่อน ๆ เริ่มจะมีมุมมองแบบเสรีนิยมกันมากขึ้น ดังนั้นก็ขอให้ใจเย็น ๆ และพอใจกับความเปลี่ยนแปลงที่กำลังเกิดขึ้นอย่างช้า ๆ 

> “จำไว้ว่าเรายังอยู่ในประเทศไทย เราต้องเคารพวัฒนธรรมของไทย ความเปลี่ยนแปลง ใด ๆ เกิดขึ้นแบบค่อยเป็นค่อยไปมาก ๆ”

สำหรับผู้บริหาร ครูคิดว่าเราโชคดีที่มีผู้บริหารที่ค่อนข้างจะยืดหยุ่นในด้านนโยบาย เราเห็นความเปลี่ยนแปลงไปในทางที่ดีขึ้น แต่ก็ยังมีบางอย่างที่ยังเป็นการบังคับนักเรียนมากเกินไป ครูคิดว่านักเรียนมีสิทธิที่จะเขียนความคิดเห็นของตัวเอง แต่ครูไม่สนับสนุนการแสดงความคิดเห็นในเฟสบุ๊คซึ่งเป็นที่สาธารณะ ครูเลยคิดว่าโรงเรียนควรมีแพลตฟอร์มที่นักเรียนสามารถจะแสดงความคิดเห็นให้ผู้บริหารได้นำไปพิจารณาต่อ

**เวอร์จิเนีย:** การที่เราเป็นนักเรียนเนี่ย หน้าที่หลักเราคือเรียนหนังสือ เพื่อเตรียมพร้อมไปเผชิญกับโลกในอนาคต โรงเรียนเลยเชื่อว่าการตั้งกฎเกี่ยวกับระเบียบร่างกายพวก เสื้อผ้า หน้า ผม จะช่วยให้เราประพฤติในกฎได้ แต่ว่าเอาเข้าจริง ๆ กฎหมาย มันก็ไม่ได้ห้ามเราทำอะไรพวกนั้นอยู่แล้ว เพราะฉะนั้นการที่เราให้เด็ก ๆ แต่งชุดไปรเวทก็ไม่ได้ทำให้เด็กเป็นคนที่ไม่ประพฤติตามกฎหมาย แถมยังช่วยเพิ่มอิสรภาพให้กับเด็กอีกด้วย 


